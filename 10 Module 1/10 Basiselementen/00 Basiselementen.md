# De basiselementen van Python

Het doel van dit eerste deel is om kennis te maken met de elementen waaruit programma's worden opgebouwd. Als je die onderdelen allemaal hebt bestudeerd, ga je voor het eerst een programma schrijven waarin je combinaties maakt van deze basiselementen, om zo een probleem op te lossen. Zowel bij Natuurkunde als bij Informatica is *problem solving* een belangrijk onderdeel van het vakgebied.

## Installeren

Python is zelf een programma, en moet dus waarschijnlijk nog geïnstalleerd worden op je computer. Wij gebruiken bij deze cursus standaard de *Canopy*-distributie; een pakket met Python en een heleboel handige functies om te hergebruiken. Canopy is gratis voor gebruik in het onderwijs.

Hier kun je Canopy downloaden: <https://store.enthought.com/downloads/>. Als het goed is, wordt op de website automatisch de juiste versie voor jouw systeem geselecteerd. Druk op de knop "DOWNLOAD Canopy" om te starten.

- Op *Windows* bestaat de download uit een **.exe**-bestand. Dubbelklik om de installatie te starten. In principe kun je alle standaardopties accepteren, maar [hier](http://docs.enthought.com/canopy/quick-start/install_windows.html) staat nog wat meer uitleg.
  
- Op *Mac* is het een **.dmg**-bestand. Indien nodig, dubbelklik om het te openen. Sleep dan "Canopy" naar *Applications* en start het daarna op om de installatie af te ronden. In principe kun je alle standaardopties accepteren, maar [hier](http://docs.enthought.com/canopy/quick-start/install_macos.html) staat nog wat meer uitleg.

Kijk hier hoe je Canopy kunt gebruiken:

![embed](https://player.vimeo.com/video/137728514)

## Inleveren

De oefeningen en opdrachten van deze module kun je tegelijk inleveren als je helemaal klaar bent. Alle voorbeelden en oefeningen sla je op in één bestand **module1.py** en grotere opdrachten in aparte bestanden. De namen van die bestanden staan steeds bij de opdracht genoemd! Op deze manier kunnen we je voortgang bijhouden, en je uitwerkingen van de opdrachten worden ook becijferd.
